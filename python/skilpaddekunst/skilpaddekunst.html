<html><head><meta charset="utf-8"/><meta name="viewport" content="width=device-width, initial-scale=1"/><title>Skilpaddekunst | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative(url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><a href="../../index.html" class="btn btn-default"><span aria-hidden="true" class="glyphicon glyphicon-home"></span><span class="hidden-xs"> Forside</span></a><form class="search"><input type="text" placeholder="Søk" class="form-control"/></form><a title="Ta en omvisning på siden" data-placement="bottom" href="#" class="intro"></a><div class="links"><a href="http://www.kidsakoder.no" class="btn btn-default hidden-xs"><span>Lær Kidsa Koding</span></a></div></div></div><div class="search"><div class="results"><h1>Søkeresultat</h1></div></div><div class="col-xs-12"><header class="clearfix"><img src="../../assets/img/ccno_logo.png" class="logo hidden-xs"/><h1 class="title">Skilpaddekunst</h1><div class="lesson-icons"><div class="level"><img title="Level 2" src="../../assets/img/level2.png"/><span>Nybegynner</span></div><div class="course"><img src="../logo-white.png"/><span>Python</span></div><div class="pdf"><a href="/python/skilpaddekunst/skilpaddekunst.pdf" title="Last ned PDF" class="download"><span class="glyphicon glyphicon-save-file"></span></a><span>PDF</span></div></div></header></div><div class="col-xs-12"><div class="content"><section class="intro" id="introduksjon">
<h1 class="intro" id="introduksjon">Introduksjon</h1>
<p>Skilpadder (turtles på engelsk) er en form for roboter som har vært i
bruk innen programmering i lang tid. Vi vil bruke
skilpadde-biblioteket i Python til å utforske flere
programmeringskonsepter samtidig som vi tegner kule bilder.</p>
<p><figure><img src="skilpaddekunst.png" alt=""></figure></p>
</section>
<section class="activity" id="steg-1-mot-skilpadden">
<h1 class="activity" id="steg-1-mot-skilpadden">Steg 1: Møt skilpadden</h1>
<p>For å bruke skilpadder i Python må vi importere et bibliotek som heter
<code>turtle</code>. Slike biblioteker kalles <em>modules</em> i Python og brukes mye
for å organisere og gjenbruke kode som andre har skrevet. Det finnes
flere måter å importere biblioteker på i Python. Vi vil her bruke den
enkleste, hvor vi starter alle skilpaddeprogrammene våre med linjen</p>
<pre><code class="python"><span class="hljs-keyword">from</span> turtle <span class="hljs-keyword">import</span> *
</code></pre>
<p>Her betyr <code>*</code> alt, slik at linjen sier <code>Importer all kode fra turtle-biblioteket</code>.</p>
<section class="protip" id="turtles">
<h3 class="protip" id="turtles">Turtles</h3>
<p>Navnet <strong>Turtle</strong> betyr <em>skilpadde</em> på norsk. Bakgrunnen til dette
navnet er historisk. For nesten 70 år siden bygde William Grey Walter
et par roboter som kunne bevege seg rundt. Disse beveget seg ganske
sakte, og var lave og skallformet. De fikk derfor etterhvert
kallenavnet skilpadder.</p>
<p>Senere ble måten disse skilpaddene beveget seg på (vi skal se hvordan
snart) tatt inn i forskjellige programmeringsspråk, spesielt som en
måte å tegne på. Språket <em>Logo</em> er nok det som er mest kjent for slik
skilpaddegrafikk, men nesten alle programmeringsspråk støtter dette i
dag, inkludert for eksempel <em>Scratch</em>, <em>Lua</em> og <em>Python</em>.</p>
</section>
<section class="check" id="sjekkliste">
<h2 class="check" id="sjekkliste">Sjekkliste</h2>
<ul>
<li>
<p>Det er på tide å lage vår første skilpadde. Start IDLE og åpne et
nytt programmeringsvindu. I dette nye vinduet kan du skrive inn
følgende kode:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)
</code></pre>
<p>Lagre programmet med navnet <code>skilpadde.py</code> og kjør det. Du skal nå
få opp et nytt vindu med en gul skilpadde på en blå bakgrunn. Hvis
dette ikke skjer kan du se i det opprinnelige <code>Python Shell</code>-vinduet om du har fått en feilmelding.</p>
</li>
<li>
<p>La oss se litt nøyere på hva programmet gjør så langt. Det er en god
ide å prøve å endre på ting i programmet for å se effekten av
endringene og bedre forstå hvordan ting virker.</p>
</li>
<li>
<p>Linjen <code>shape('turtle')</code> sier at vi vil bruke en skilpaddefigur. I
stedet for <code>turtle</code> kan du også prøve <code>arrow</code>, <code>circle</code>, <code>square</code>,
<code>triangle</code> eller <code>classic</code>.</p>
</li>
<li>
<p>Med <code>shapesize(2)</code> forteller vi programmet hvor stor vi vil at
skilpaddefiguren skal være. Prøv med andre tall!</p>
</li>
<li>
<p>Kommandoene <code>bgcolor</code> og <code>color</code> bestemmer fargene på henholdsvis
bakgrunnen og på skilpaddefiguren. Python kjenner til veldig mange
farger (men bare på engelsk), så prøv om du kan endre fargene til
noe du liker.</p>
</li>
<li>
<p>I de senere programmene vil vi bruke disse linjene på toppen. Du kan
gjerne bruke en variant av farger og figur som du liker bedre i
stedet.</p>
</li>
</ul>
</section>
</section>
<section class="activity" id="steg-2-en-kunstnerisk-skilpadde">
<h1 class="activity" id="steg-2-en-kunstnerisk-skilpadde">Steg 2: En kunstnerisk skilpadde</h1>
<p>Skilpadden er ikke bare fin å se på. Den kan også tegne! I dette
steget vil vi bli kjent med noen enkle kommandoer som gjør skilpadden
om til en kunstner.</p>
<section class="check" id="sjekkliste-2">
<h2 class="check" id="sjekkliste-2">Sjekkliste</h2>
<ul>
<li>
<p>Legg til en linje nederst i programmet ditt, slik at det ser slik
ut:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

forward(<span class="hljs-number">200</span>)
</code></pre>
</li>
<li>
<p>Når du kjører programmet vil du se at skilpadden har beveget seg
forover et lite stykke, og at den har tegnet en strek der den
beveget seg.</p>
</li>
<li>
<p>I tillegg til <code>forward</code> kan vi også bruke kommandoene <code>backward</code> for
å gå bakover, <code>left</code> for å svinge mot venstre og <code>right</code> for å
svinge mot høyre. Prøv for eksempel å endre programmet ditt til det
følgende:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

forward(<span class="hljs-number">200</span>)
left(<span class="hljs-number">60</span>)
forward(<span class="hljs-number">50</span>)
backward(<span class="hljs-number">200</span>)
right(<span class="hljs-number">90</span>)
forward(<span class="hljs-number">100</span>)
</code></pre>
<p>Ser du at skilpadden utfører alle kommandoene du gir den?</p>
</li>
<li>
<p>Hvis vi setter sammen kommandoene litt systematisk kan vi tegne noen
grunnleggende geometriske figurer. For eksempel, om vi vil tegne en
firkant kan vi først gå fremover, deretter svinge 90 grader (mot
høyre eller venstre), deretter fremover igjen, så svinge, så
fremover, så svinge og til slutt fremover en gang til. I Python kan
vi skrive dette som</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

forward(<span class="hljs-number">100</span>)
right(<span class="hljs-number">90</span>)
forward(<span class="hljs-number">100</span>)
right(<span class="hljs-number">90</span>)
forward(<span class="hljs-number">100</span>)
right(<span class="hljs-number">90</span>)
forward(<span class="hljs-number">100</span>)
right(<span class="hljs-number">90</span>)
</code></pre>
<p>Tegner skilpadden en firkant når du kjører dette programmet?</p>
</li>
<li>
<p>Hva med en trekant? Hvordan må du forandre koden din for at
skilpadden skal tegne en trekant i stedet for en firkant? Prøv selv
å endre koden og kjør den, ble resultatet som du trodde?</p>
</li>
</ul>
</section>
</section>
<section class="activity" id="steg-3-gjenta-deg-selv">
<h1 class="activity" id="steg-3-gjenta-deg-selv">Steg 3: Gjenta deg selv</h1>
<p>Hvis du ser på koden vi har brukt for å tegne trekanter og firkanter
har vi stadig gjentatt oss selv. I stedet for at vi skriver samme kode
om og om igjen kan vi be Python gjenta deler av koden. Til dette
bruker vi <strong>for-løkker</strong>.</p>
<section class="check" id="sjekkliste-3">
<h2 class="check" id="sjekkliste-3">Sjekkliste</h2>
<ul>
<li>
<p>Det følgende programmet tegner også en firkant, akkurat som det
tidligere programmet vi lagde:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

<span class="hljs-keyword">for</span> i <span class="hljs-keyword">in</span> range(<span class="hljs-number">4</span>):
	forward(<span class="hljs-number">100</span>)
	right(<span class="hljs-number">90</span>)
</code></pre>
<p>Endre koden din som over, og kjør programmet.</p>
</li>
<li>
<p>Legg merke til at linjene som kommer etter <code>for</code> er skjøvet inn til
høyre. Dette er veldig viktig i Python, fordi det forteller hvor mye
kode som skal gjentas i løkken. For å skyve koden inn på denne måten
kan du bruke <code>Tab</code>-tasten i IDLE. For å trekke koden tilbake til
venstre kan du trykke <code>Shift</code> og <code>Tab</code>.</p>
</li>
<li>
<p>Prøv å trekk linjen <code>right(90)</code> til venstre, slik at for-løkken ser
slik ut:</p>
<pre><code class="python"><span class="hljs-keyword">for</span> i <span class="hljs-keyword">in</span> range(<span class="hljs-number">4</span>):
	forward(<span class="hljs-number">100</span>)
right(<span class="hljs-number">90</span>)
</code></pre>
<p>Hva tror du programmet ditt vil gjøre nå? Forsøk å kjøre
programmet for å se om du har rett!</p>
<p>Skilpadden vil bare gå fremover fire ganger før den svinger til
høyre en gang til slutt. Det betyr at den vil tegne en rett linje
i stedet for en firkant.</p>
</li>
<li>
<p>Nå som vi bruker en for-løkke har det også blitt mye enklere å endre
koden til å for eksempel tegne en trekant. Vi må endre 4 til 3 i
for-løkken. I tillegg må vi endre vinkelen skilpadden snur ved hvert
hjørne. For at skilpadden skal gå en runde rundt trekanten må den
snu totalt 360 grader. Siden den snur tre ganger må den snu 120
grader (360 delt på 3) i hvert hjørne. Programmet for å tegne en
trekant blir dermed seende slik ut:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

<span class="hljs-keyword">for</span> i <span class="hljs-keyword">in</span> range(<span class="hljs-number">3</span>):
	forward(<span class="hljs-number">100</span>)
	right(<span class="hljs-number">120</span>)
</code></pre>
</li>
<li>
<p>Prøv å endre programmet slik at det tegner andre mangekanter.
Hvordan kan du tegne for eksempel en femkant, åttekant eller kanskje
en femtenkant.</p>
</li>
</ul>
</section>
</section>
<section class="activity" id="steg-4-alle-ting-fortjener-et-navn">
<h1 class="activity" id="steg-4-alle-ting-fortjener-et-navn">Steg 4: Alle ting fortjener et navn</h1>
<p>Vi skal fortsette med å gjøre koden vår enda mer fleksibel ved å gi
ting navn. Dette vil også gjøre det enklere å forstå hva koden gjør.</p>
<section class="check" id="sjekkliste-4">
<h2 class="check" id="sjekkliste-4">Sjekkliste</h2>
<ul>
<li>
<p>Vi innfører først variabler som sier hvor mange sider vi vil tegne,
hvor lang hver side skal være og hvor mange grader vi skal snu ved
hvert hjørne. Endre programmet ditt slik at det ser slik ut:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

sides = <span class="hljs-number">4</span>
length = <span class="hljs-number">100</span>
angle = <span class="hljs-number">90</span>

<span class="hljs-keyword">for</span> i <span class="hljs-keyword">in</span> range(sides):
	forward(length)
	right(angle)
</code></pre>
<p>Tegner programmet fortsatt en firkant?</p>
</li>
<li>
<p>Nå kan du få programmet til å tegne en trekant bare ved å endre
verdiene på variablene dine. Prøv om du får det til?</p>
</li>
<li>
<p>Vi kan gjøre programmet enda smartere. I stedet for at du selv må
regne vinkelen kan programmet gjøre det. Bytt ut linjen <code>angle = 90</code>
med</p>
<pre><code class="python">angle = <span class="hljs-number">360</span> / sides
</code></pre>
<p>Nå kan du prøve å bare endre verdien av <code>sides</code> og kjøre om igjen.
Tegner programmet de riktige mangekantene?</p>
</li>
</ul>
</section>
</section>
<section class="activity" id="steg-5-egne-kommandoer">
<h1 class="activity" id="steg-5-egne-kommandoer">Steg 5: Egne kommandoer</h1>
<p>I Python kan vi også lage våre egne kommandoer ved å definere
funksjoner.  Dette er en annen måte vi kan unngå å gjenta oss selv på.</p>
<section class="check" id="sjekkliste-5">
<h2 class="check" id="sjekkliste-5">Sjekkliste</h2>
<ul>
<li>
<p>Vi skal nå lage en funksjon som tegner en mangekant. Dette gjør vi
ved å bruke kommandoen <code>def</code> (def er en forkortelse for <em>define</em> som
betyr definer). Endre programmet ditt slik at det ser ut som under:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

<span class="hljs-function"><span class="hljs-keyword">def</span> <span class="hljs-title">polygon</span><span class="hljs-params">(sides, length)</span>:</span>
	angle = <span class="hljs-number">360</span> / sides

	<span class="hljs-keyword">for</span> i <span class="hljs-keyword">in</span> range(sides):
		forward(length)
		right(angle)

polygon(<span class="hljs-number">4</span>, <span class="hljs-number">100</span>)
</code></pre>
<p>Kjør programmet. Kjenner du igjen firkanten?</p>
</li>
<li>
<p>Nå som vi har laget <code>polygon</code>-funksjonen er det kjempelett å tegne
forskjellige mangekanter. Legg for eksempel til de følgende linjene
nederst i programmet ditt:</p>
<pre><code class="python">polygon(<span class="hljs-number">3</span>, <span class="hljs-number">100</span>)
polygon(<span class="hljs-number">4</span>, <span class="hljs-number">100</span>)
polygon(<span class="hljs-number">5</span>, <span class="hljs-number">100</span>)
forward(<span class="hljs-number">125</span>)
right(<span class="hljs-number">180</span>)
polygon(<span class="hljs-number">3</span>, <span class="hljs-number">150</span>)
polygon(<span class="hljs-number">5</span>, <span class="hljs-number">150</span>)
polygon(<span class="hljs-number">7</span>, <span class="hljs-number">150</span>)
</code></pre>
</li>
</ul>
</section>
</section>
<section class="activity" id="steg-6-skilpaddekunst">
<h1 class="activity" id="steg-6-skilpaddekunst">Steg 6: Skilpaddekunst</h1>
<p>Vi vil til slutt generalisere funksjonen vår litt slik at den ikke
bare tegner kjedelige mangekanter.</p>
<section class="check" id="sjekkliste-6">
<h2 class="check" id="sjekkliste-6">Sjekkliste</h2>
<ul>
<li>
<p>Vi lager nå en ny funksjon <code>polylines</code> som ligner veldig mye på
<code>polygon</code>, men hvor vi også kan endre på vinklene slik at de ikke
alltid summerer seg til 360. Dette gjør underverker for kunsten vår!
Endre programmet ditt slik at det ser slik ut:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

<span class="hljs-function"><span class="hljs-keyword">def</span> <span class="hljs-title">polylines</span><span class="hljs-params">(sides, length, angle)</span>:</span>
	<span class="hljs-keyword">for</span> i <span class="hljs-keyword">in</span> range(sides):
		forward(length)
		right(angle)

polylines(<span class="hljs-number">5</span>, <span class="hljs-number">100</span>, <span class="hljs-number">144</span>)
</code></pre>
<p>Kjør programmet. Hva tegner skilpadden nå?</p>
</li>
<li>
<p>En annen variant kan være hvor vi tegner en litt skjev mangekant.
For eksempel den følgende kommandoen vil tegne firkanter hvor
vinklene er 91 grader i stedet for 90 grader. Dette blir
overraskende stilig. Bytt ut <code>polylines</code>-kommandoen med</p>
<pre><code class="python">polylines(<span class="hljs-number">91</span>, <span class="hljs-number">200</span>, <span class="hljs-number">91</span>)
</code></pre>
</li>
<li>
<p>Vi kan også endre lengden av strekene etterhvert som vi tegner.
Dette skaper en fin spiraleffekt. Legg merke til hvor mye funksjonen
<code>spiral</code> ligner på <code>polylines</code>:</p>
<pre><code class="python"><span class="hljs-keyword">from</span> turtle <span class="hljs-keyword">import</span> *

shape(<span class="hljs-string">'turtle'</span>)
shapesize(<span class="hljs-number">2</span>)
bgcolor(<span class="hljs-string">'darkblue'</span>)
color(<span class="hljs-string">'yellow'</span>)

<span class="hljs-function"><span class="hljs-keyword">def</span> <span class="hljs-title">polylines</span><span class="hljs-params">(sides, length, angle)</span>:</span>
	<span class="hljs-keyword">for</span> i <span class="hljs-keyword">in</span> range(sides):
		forward(length)
		right(angle)

<span class="hljs-function"><span class="hljs-keyword">def</span> <span class="hljs-title">spiral</span><span class="hljs-params">(sides, length, angle)</span>:</span>
	<span class="hljs-keyword">for</span> i <span class="hljs-keyword">in</span> range(sides):
		forward(length)
		right(angle)
		length = length + <span class="hljs-number">5</span>

spiral(<span class="hljs-number">100</span>, <span class="hljs-number">5</span>, <span class="hljs-number">125</span>)
</code></pre>
</li>
<li>
<p>Prøv forskjellige verdier i stedet for 100, 5 og 125 når du kaller
<code>spiral</code>. Finner du noen verdier som gir spesielt fine bilder synes
du?</p>
</li>
</ul>
</section>
<section class="try" id="prov-selv">
<h2 class="try" id="prov-selv">Prøv selv</h2>
<p>Kombiner de forskjellige funksjonene vi har laget, <code>polygon</code>,
<code>polylines</code> og <code>spiral</code> med de andre skilpadde-kommandoene du har lært
som for eksempel <code>forward</code> og <code>left</code>. Klarer du å tegne enda mer
spennende kunstverk? Eller kanskje du kan tegne en by? Et hus kan for
eksempel lages ved først å tegne en firkant og deretter en trekant på
toppen for taket.</p>
<p>Et tips helt på slutten er at funksjonene <code>penup()</code> og <code>pendown()</code>
styrer om skilpadden tegner mens den flytter på seg. Disse er veldig
nyttige når man vil tegne flere figurer som ikke henger sammen.</p>
<p>Et annet tips er funksjonen <code>speed()</code>. Denne justerer hastigheten som
skilpadden tegner med. For eksempel vil <code>speed(1)</code> tegne veldig sakte,
mens <code>speed(11)</code> tegner kjempefort.</p>
</section>
</section>
</div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by-sa/4.0/deed.no">CC BY-SA 4.0</a></div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 class="modal-title">Hei der!</h4></div><div class="modal-body"><p>Ser ut som dette er ditt første besøk, vil du ha en omvisning?</p></div><div class="modal-footer"><button class="btn btn-success">Ja!</button><button data-dismiss="modal" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script></body></html>